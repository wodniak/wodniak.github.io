---
title: Scamy na Bali
author: Kasia
date: 2025-03-01 21:00:00 +0100
categories: [Blogging, Podróże, Indonezja]
tags: [indonezja, bali]
render_with_liquid: false
---

# Czy Bali to wyspa scamu? 

Bali to prawdziwy raj dla podróżników – piękne plaże, kultura pełna duchowości i niesamowite jedzenie przyciągają turystów z całego świata. Jednak jak w każdym popularnym miejscu, również tutaj można natknąć się na scamy, czyli oszustwa, które mogą popsuć wakacyjny nastrój. Podczas naszej podróży mieliśmy okazję doświadczyć kilku takich sytuacji na własnej skórze – od zawyżonych cen po bardziej wyrafinowane pułapki na turystów. W tym artykule podzielę się naszymi doświadczeniami i podpowiemy, na co warto uważać, by uniknąć nieprzyjemnych niespodzianek i w pełni cieszyć się pobytem na wyspie bogów

Z tego miejsca dziękuję wszystkiem osoba piszące rzetelne opinie na Google.


## Tarasy ryżowe Tegalalang – piękno, influncerzy i małe pułapki na turystów
Tarasy ryżowe Tegalalang to jedno z najbardziej malowniczych miejsc na Bali, słynące z hipnotyzujących krajobrazów i soczystej zieleni pól ryżowych, ułożonych w kaskadowe stopnie. Położone niedaleko Ubud, przyciągają turystów swoją wyjątkową harmonią z naturą, ale również... influencerami.
Oprócz licznych instagramowych modelek w zwiewnych sukniach, można tu zobaczyć tradycyjną metodę uprawy ryżu, subak, wpisaną na listę UNESCO. My wybraliśmy się tam na naszą pierwszą wycieczkę na Bali, podekscytowani i gotowi na przygodę. Nie spodziewaliśmy się jednak, że czeka nas mała lekcja turystycznej przezorności.
Pułapki na turystów – nasza historia
Podjeżdżamy pod tarasy ryżowe, rozglądając się za parkingiem. Nagle miły pan macha do nas, wskazując duży znak "Parking". Świetnie! Myślimy: „Jedno z głowy”.
Kupujemy bilety na wejście – 40 000 IDR od osoby. Kolejny pomocny pan wręcz prowadzi nas do wejścia. Wchodzimy i… zaczyna się prawdziwa atrakcja.
Czy widzieliście na Instagramie te piękne zdjęcia kobiet w długich sukniach, bujających się na huśtawkach nad pustymi polami ryżowymi? Tak, to właśnie jedno z tych miejsc. Ledwo przekraczamy znak "I Love Bali", a pani pyta nas, czy chcemy sesję na huśtawce. Raz. Dwa. Trzy. Sześć razy. Grzecznie odmawiamy i idziemy dalej.
Po 10 minutach spaceru okazuje się, że nasz bilet obejmuje tylko malutki fragment tarasów – może 1/5 całości. Żeby przejść dalej, trzeba zapłacić kolejne 10 000 IDR od osoby. Nie jest to majątek, więc płacimy i idziemy dalej. Widoki wynagradzają wszystko – soczysta zieleń, piękna roślinność i niesamowita atmosfera. Po drodze można napić się świeżego kokosa, kawy lub soków.
Gdy dochodzimy do końca szlaku, okazuje się, że… tam nie ma żadnej opłaty. Po prostu można wejść i wyjść za darmo. Co więcej, kawałek dalej wzdłuż głównej drogi znajduje się darmowy parking! Okazuje się, że wystarczyło przejechać 200 metrów dalej i cała wycieczka mogła być zupełnie bezpłatna. 
Sfrajerzyliśmy się (cebula alert!), ale potraktowaliśmy to jako lekcję. 100 000 IDR to wciąż niewielka kwota, czasem za kawę płaciliśmy więcej. Mimo to pozostaje lekki niesmak.

## Ubud Art Market vs. Sukawati – gdzie kupić taniej?

Ubud Art Market to jedno z najbardziej popularnych miejsc na Bali dla turystów szukających ręcznie robionych pamiątek. Można tu znaleźć rzeźby, biżuterię, obrazy oraz charakterystyczne, tkane koszyki i torby ata. Atmosfera jest niesamowita, pełna barw i lokalnego charakteru. Ale jest jeden haczyk – ceny.
Jeśli nie boisz się targowania i nie przeszkadza Ci mniej turystyczny klimat, warto wybrać się do Sukawati Art Market, lokalnego targu oddalonego o około 20 minut jazdy skuterem na południe od Ubud. Te same produkty można tam kupić nawet 10 razy taniej.
Przykłady? Na Ubud Art Market za zestaw 5 magnesów w kształcie desek surfingowych sprzedawcy wołali wysokie ceny 200 000 IDR, podczas gdy w Sukawati można było dostać je za 20 000 IDR za komplet. 
Podobnie sprawa wyglądała ze słynnymi kwiatowymi spinkami do włosów – na Art Market ich cena zaczynała się od 100 000 IDR, podczas gdy w Sukawati udało nam się kupić je za 15 000 IDR.
Brzmi świetnie? Jest jedno „ale” – sprzedawcy w Sukawati są znacznie bardziej natarczywi. Każdy będzie Cię zaczepiał, zachęcał do zakupu i próbował wciągnąć w targowanie. Jeśli zatrzymasz się choć na chwilę, zostaniesz otoczony i zasypany pytaniami o kolor, rozmiar, ilość. To może być męczące, ale jeśli masz cierpliwość i odrobinę umiejętności negocjacyjnych, możesz upolować prawdziwe okazje. Mimo wszystko warto tak pojechać. 
3. Sekumpul Waterfall – jak uniknąć oszustwa i odkryć ukryte wejście?
Wodospad Sekumpul to jedno z najbardziej spektakularnych miejsc na Bali, ale niestety – to także teren działania tzw. „balijskiej mafii przewodników”. Zanim wyruszyliśmy na wyprawę, przeprowadziliśmy dokładny research – opinie na Google i grupach na Facebooku okazały się prawdziwą skarbnicą wiedzy.
Na głównym parkingu często dochodzi do naciągania turystów. Sprzedają bilety, a następnie przekonują, że wejście bez przewodnika jest zabronione. Tymczasem trasa to głównie schody – żadnych przepaści, trudnych odcinków czy nieoznaczonych ścieżek. A jednak wielu turystów daje się nabrać – spotkaliśmy Hiszpana, który zapłacił 500 000 IDR za osobę (sic!), mimo że oficjalna cena biletu to 40 000 IDR.
Podczas przeszukiwania opinii natrafiliśmy na wskazówkę: istnieją dwa wejścia – północne i południowe.
Północne – oficjalne, oznaczone na mapach, gdzie czekają „przewodnicy” gotowi skasować Cię jak tylko się pojawisz.
Południowe – trudniejsze do znalezienia, ale mniej oblegane.
Mieliśmy zapisane screeny i postanowiliśmy spróbować tej mniej uczęszczanej drogi.
Każdy rekomendował, aby wyruszyć o świcie – popołudniami bywa tłoczno. 5:00 rano – wsiadamy na skuter (pierwszy raz wstaliśmy na wschód słońca!). Przed nami 2 godziny jazdy bocznymi drogami, stromymi podjazdami i wąskimi uliczkami. Nasza Honda Vario ledwo dawała radę przy 20 km/h. Droga była pusta – tylko my i budzące się Bali.
W pewnym momencie… wypadliśmy z drogi! Asfalt się nagle skończył, a my nie zdążyliśmy zahamować. Na szczęście nic nam się nie stało – tylko adrenalina podskoczyła.
Dotarliśmy do celu zgodnie z mapą – przy restauracji i kawiarni, które o tej godzinie były jeszcze zamknięte. Widok na słoneczne tarasy ryżowe wynagradzał trudy podróży.
Słyszeliśmy, że czasem lokalsi niszczą skutery, jeśli nie zaparkuje się na płatnym parkingu. My zostawiliśmy pojazd przy Warung Juwet – dobre miejsce, bezpieczne i bez dodatkowych opłat.
Jak dotrzeć do wodospadu?
Wskazówki z internetu były trochę chaotyczne, ale oto sprawdzona trasa:
Za budynkami po lewej stronie znajdziesz wąską, wydeptaną ścieżkę prowadzącą w pole.
Po lewej mijasz pole ryżowe i most nad małą rzeczką – NIE przechodź przez niego! (prowadzi na Fiji Rice Terraces – piękne, ale to inna wycieczka!).
Po prawej mijasz lokalną budkę, gdzie trzymają krowy.
Po kilku minutach marszu docierasz do schodów – schodź nimi na dół.
Punkt kulminacyjny – wodospad Sekumpul
Na dole znajduje się oficjalna kasa – płacisz 40 000 IDR za wejście i… jesteś na miejscu!
Ruszając w prawo, dochodzisz do majestatycznego wodospadu Sekumpul. Byliśmy jednymi z pierwszych turystów tego dnia, więc mogliśmy podziwiać go w spokoju. Jednak szybko pojawiły się grupy influencerów – zaczęły się sesje zdjęciowe, a nawet znalazł się jogin-influencer, który wyginał się na śliskim kamieniu z wodospadem w tle. Nie powiem – zdjęcia wyszły spektakularne!
To miejsce jest magiczne – ale tylko jeśli dotrzesz tu wcześnie rano. Później zaczynają się kolejki do robienia zdjęć i tracisz cały urok tej podróży. Podsumowanie? Nie daj się oszukać, znajdź właściwe wejście i wyrusz wcześnie, a przeżyjesz jedną z najlepszych przygód na Bali!


## Wulkan Batur – jak uniknąć turystycznych pułapek i cieszyć się widokami bez tłumów?

Wulkan Batur to jedno z najbardziej znanych miejsc na Bali. Instagram zasypie Cię zdjęciami zachwycających wschodów słońca z jego szczytu, ale... czy to jedyna opcja? Wcale nie! Warto wiedzieć, że o każdej porze dnia można tam wejść, cieszyć się pięknymi widokami i uniknąć tłumów.
Poranek pełen przygód – w drogę na Batur
Wulkan znajduje się około 2 godziny drogi od naszego noclegu, więc ponownie zaliczamy wczesną pobudkę. Im wyżej jedziemy, tym zimniej – pierwszy raz włożyliśmy kurtki! Widoki zapierały dech w piersiach, zwłaszcza kiedy jechaliśmy przez lasy. Na mapach wyglądało to dość niepozornie, ale na żywo – gęsta mgła i dzikie krajobrazy robiły swoje.
Pierwsza przeszkoda – strażnicy „Balijskiego Teksasu”
Zbliżając się do wulkanu, kierowaliśmy się zgodnie z Google Maps. Nagle na drodze pojawiła się wielka brama, a przed nią strażnicy, którzy… zatrzymywali tylko turystów. Oczywiście – trzeba zapłacić!  50 000 IDR za osobę za sam przejazd przez bramę. Nie daliśmy się naciągnąć. Już po chwili znaleźliśmy alternatywną trasę, równoległą do głównej drogi, gdzie nie było żadnych opłat. Wystarczyło skręcić jedną drogę wcześniej, by ominąć tę „opłatę turystyczną”.
Po ominięciu bramki zatrzymaliśmy się w Ritatkala Cafe Batur – jednej z najpiękniej położonych kawiarni w okolicy. Pyszna kawa, croissanty (wiemy, mega lokalnie! 😆) i widok na wulkan. Idealny przystanek przed trekkingiem.
Po kawie ruszamy na szlak. Z każdą minutą coraz więcej lokalsów zaczepia nas, przekonując, że nie możemy wejść na wulkan bez przewodnika. Jeden pan jechał za nami skuterem 15 minut, usilnie próbując namówić nas na swoją „pomoc”. Tyle że my już wcześniej przeczytaliśmy w internecie, że to nieprawda. Szlak jest dobrze oznaczony i niezbyt trudny.
Po kilku stanowczych „nie, dziękujemy” pan w końcu odpuścił.
Dojeżdżamy na parking, zaczynamy trasę. Ku naszemu zaskoczeniu – nikt nas już nie zatrzymuje. Szlak to głównie piach i pył, więc nasze buty zmieniły kolor na ciemnoszary. Poza tym – wędrówka była bardzo przyjemna.
Instagram wyhajpował to miejsce jako „must-see” o wschodzie słońca, więc poza tym okresem byliśmy praktycznie sami. Widoki? Piękne, ale nie oszałamiające – ot, przyjemny trekking z panoramą na okolicę.
Czy warto? Tak, ale bez spiny!

Podsumowując – czy warto wejść na Batur? Tak, jeśli masz ochotę na lekki trekking z widokami. Czy koniecznie o świcie? Nie! My byliśmy w ciągu dnia i uniknęliśmy tłumów oraz przepłacania. Najważniejsze to omijać turystyczne pułapki, bo nie każda opłata jest konieczna.
Czyli klasyka Bali – trochę kombinowania, a wrażenia bezcenne! 😎
Bali to wyspa, która bez wątpienia potrafi oczarować turystów swoją egzotyką i pięknem, ale warto pamiętać, że na każdym kroku można spotkać osoby, które starają się wykorzystać naiwność podróżnych. Dobre przygotowanie, znajomość lokalnych zwyczajów oraz ostrożność przy podejmowaniu decyzji to kluczowe elementy, które pozwalają uniknąć nieprzyjemnych niespodzianek. Pamiętaj, że w miejscach takich jak Tegalalang, Sukawati czy Sekumpul zawsze warto sprawdzić, czy nie płacimy za coś, co wcale nie wymaga opłaty. Z odpowiednią czujnością Bali nadal pozostaje jednym z najpiękniejszych i najbardziej fascynujących miejsc na świecie.
